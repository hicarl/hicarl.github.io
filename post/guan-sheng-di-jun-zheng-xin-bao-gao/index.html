<html>
  <head>
    <meta charset="utf-8" />
<meta name="viewport" content="width=device-width, initial-scale=1" />
<title>關聖帝君正心寶誥 | 忠孝節義</title>
<link rel="shortcut icon" href="https://hicarl.github.io/favicon.ico?v=1617859755212">
<link href="https://cdn.jsdelivr.net/npm/remixicon@2.3.0/fonts/remixicon.css" rel="stylesheet">
<link rel="stylesheet" href="https://hicarl.github.io/styles/main.css">
<link rel="alternate" type="application/atom+xml" title="關聖帝君正心寶誥 | 忠孝節義 - Atom Feed" href="https://hicarl.github.io/atom.xml">
<link rel="stylesheet" href="https://fonts.googleapis.com/css?family=Droid+Serif:400,700">



    <meta name="description" content="誥曰。我奉  帝命巡行。深憫人心陷溺。或懷巨測。或任尖深。或似豺狼。或同蛇蠍。不知人靈萬物。實惟心宰一身。下手工夫。當頭要物。虞廷傳精一。孔氏重操存。佛法曰明。道家曰貞。雖有殊途原歸一致。鑒觀有赫者在茲。陰陽無私者以茲。茲爾有眾諦聽吾言。試..." />
    <meta name="keywords" content="" />
    <link rel="stylesheet" href="https://cdnjs.cloudflare.com/ajax/libs/KaTeX/0.10.0/katex.min.css">
    <script src="https://cdn.bootcss.com/highlight.js/9.12.0/highlight.min.js"></script>
  </head>
  <body>
    <div class="main">
      <div class="main-content">
        <div class="site-header">
  <a href="https://hicarl.github.io">
  <img class="avatar" src="https://hicarl.github.io/images/avatar.png?v=1617859755212" alt="">
  </a>
  <h1 class="site-title">
    忠孝節義
  </h1>
  <p class="site-description">
    人生在世，貴盡忠孝節義等事，方於人道無愧，可立於天地之間；
若不盡忠孝節義等事，身雖在世，其心已死，是謂偷生。
  </p>
  <div class="menu-container">
    
      
        <a href="/" class="menu">
          首页
        </a>
      
    
      
        <a href="/archives" class="menu">
          归档
        </a>
      
    
      
        <a href="/tags" class="menu">
          标签
        </a>
      
    
      
        <a href="/post/about" class="menu">
          关于
        </a>
      
    
  </div>
  <div class="social-container">
    
      
    
      
    
      
    
      
    
      
    
  </div>
</div>

        <div class="post-detail">
          <article class="post">
            <h2 class="post-title">
              關聖帝君正心寶誥
            </h2>
            <div class="post-info">
              <span>
                2021-04-07
              </span>
              <span>
                2 min read
              </span>
              
            </div>
            
            <div class="post-content-wrapper">
              <div class="post-content">
                <p>誥曰。我奉  帝命巡行。深憫人心陷溺。或懷巨測。或任尖深。或似豺狼。或同蛇蠍。不知人靈萬物。實惟心宰一身。下手工夫。當頭要物。虞廷傳精一。孔氏重操存。佛法曰明。道家曰貞。雖有殊途原歸一致。鑒觀有赫者在茲。陰陽無私者以茲。茲爾有眾諦聽吾言。試觀古往今來。不爽逆凶迪吉。心狠烏江刎首。豈曰夭亡。心惡絕域殞身。誰雲數蹇。留侯不血食。心計太深。伯道無後嗣。心情甚僻。朱門乞丐。祖先心過驕恣。白屋公卿。家世心懷誠樸。心巧受禍更巧。心多失意尤多。陡受奇窮。心原執拗。平遭異禍。心實奸邪。心氣不和平。不徒無福。且無算心情多惰      慢。總為無用又無成。善行輒說。有心而未為。天奪其魄。惡事籍口。無心而偶失。鬼瞰其衷。心果坦平。處處皆為坦地。心如危險。紛紛自蹈危機。忌刻心腸。在我偏多不若。貪瞞心腹。有資攸被奇傾。心有真知。心無成見。生無奸狀。何以家室花迷蝶亂。只為心淫。人有賢稱。何以子孫蛇頭鬼腦。原由心毒。心小般般無害。心豪事事難成。禍自心生。孽由心造。凡茲有位。心須自凜旦明。亦曰吾儒。心期無愧幽獨。縉紳後代。因甚多生敗子孽孫。平等文人。緣何反獲高科巍第。或心恃勢位而背主欺民。或心守謙虛而尊人約己。其爾大眾務當心抱慈祥。一切吾民。各宜心存平實。富者心殷周濟。貴者心尚謙恭。貧者心守勤儉。賤者心懷廉恥。事父兄心惟孝弟。待朋友心盡忠誠。勿心存慳吝。薄視姻親。勿心好鑽營。厚交勢力。勿貌善心惡。勿口是心非。心性直。應事直而無曲。心體圓。處事圓而莫方。勉種心田何恣南阡北陌。廣培心地。不須虎踞龍盤。急早回心。務期心得。庶我心實獲。而<br>
帝心簡在矣。</p>

              </div>
              <div class="toc-container">
                
              </div>
            </div>
          </article>
        </div>

        
          <div class="next-post">
            <div class="next">下一篇</div>
            <a href="https://hicarl.github.io/post/guan-sheng-di-jun-ying-yan-tao-yuan-ming-sheng-jing/">
              <h3 class="post-title">
                關聖帝君應驗桃園明聖經
              </h3>
            </a>
          </div>
        

        

        <div class="site-footer">
  
  <a class="rss" href="https://hicarl.github.io/atom.xml" target="_blank">
    <i class="ri-rss-line"></i> RSS
  </a>
</div>

      </div>
    </div>

    <script>
      hljs.initHighlightingOnLoad()

      let mainNavLinks = document.querySelectorAll(".markdownIt-TOC a");

      // This should probably be throttled.
      // Especially because it triggers during smooth scrolling.
      // https://lodash.com/docs/4.17.10#throttle
      // You could do like...
      // window.addEventListener("scroll", () => {
      //    _.throttle(doThatStuff, 100);
      // });
      // Only not doing it here to keep this Pen dependency-free.

      window.addEventListener("scroll", event => {
        let fromTop = window.scrollY;

        mainNavLinks.forEach((link, index) => {
          let section = document.getElementById(decodeURI(link.hash).substring(1));
          let nextSection = null
          if (mainNavLinks[index + 1]) {
            nextSection = document.getElementById(decodeURI(mainNavLinks[index + 1].hash).substring(1));
          }
          if (section.offsetTop <= fromTop) {
            if (nextSection) {
              if (nextSection.offsetTop > fromTop) {
                link.classList.add("current");
              } else {
                link.classList.remove("current");    
              }
            } else {
              link.classList.add("current");
            }
          } else {
            link.classList.remove("current");
          }
        });
      });

    </script>
  </body>
</html>
